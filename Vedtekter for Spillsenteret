# Vedtekter for foreningen Spillsenteret

## § 1 Foreningens navn
Foreningens navn er Spillsenteret og ble stiftet 28. november 2021.

## § 2 Formål og visjon
Spillsenteret er en ideell forening for å drifte lokaler der folk med interesse for spill kan møtes og spille sammen. 
Vi drifter foreløpig lokaler i Kristiansand, men er åpne for å senere gjøre tilsvarende også andre steder der behovet finnes.

Foreningen har følgende formål:
Jobbe å etablere et samlings- og lærested for alle spill. 
Spillsenteret skal være et lavterskeltilbud for spillinteresserte i alle aldre, med særlig fokus på å stimulere skaper- og spilleglede og lyst til å lære om spillkultur og spillutvikling. 
Foreningen samarbeider med Spillmakerlauget og deres lokallag der Spillsenteret har lokaler.

Foreningen baserer seg på frivillig engasjement, og er uavhengig av eksterne organisasjoner som medlemmer arbeider i og organisasjoner som sponser foreningen.
 
## § 3 Juridisk person
Foreningen er en selveiende og frittstående juridisk person med upersonlig og begrenset ansvar for gjeld.

## § 4 Medlemskap
Alle enkeltpersoner med interesse for spillkultur og spillutvikling kan bli medlem av Spillsenteret. Hvis Spillsenteret har medlemskontingent, betales den forskuddsvis, og man regnes som medlem fra når man har betalt den. 

Medlemmer som skylder kontingent for mer enn ett år, har ikke stemmerett eller andre rettigheter, og kan av styret til Spillsenteret strykes som medlem av foreningen. Strykes et medlem, kan det ikke tas opp igjen før det betaler kontingent igjen.

Styret kan med 2/3 flertall suspendere medlemmer i Spillsenteret ved alvorlige og gjentatte brudd på vedtekter og/eller oppførselsregler (Code of Conduct). Ekskludering av medlemmer kan bare skje hvis påfølgende regionale årsmøte og landsmøte vedtar det med 2/3 flertall. Suspenderte medlemmer har ikke medlemsrettigheter før suspensjon er opphevet. Medlemmer som blir vurdert suspendert/ekskludert, kan ikke stemme i egne saker om suspendering og ekskludering. Ekskluderte medlemmer er stengt ute fra medlemskap i hele Spillsenteret i minst ett år fra ekskluderingsvedtak. Deretter kan ekskluderte medlemmer søke om nytt medlemskap med oppheving av ekskludering hvis vedkommende har unnskyldt seg til fornærmede parter og det er grunn til å tro at vedkommende vil følge vedtektene og oppførselsreglene.

## § 5 Kontingent

Medlemskontingent bestemmes av årsmøtet i Spillsenteret.

## § 6 Stemmerett og valgbarhet
For å ha stemmerett må man være fylt 18 år, ha hatt gyldig medlemskap i minst 2 uker og ha oppfylt medlemsforpliktelsene. Ingen kan møte eller avgi stemme ved fullmakt.
 
Alle medlemmer som har stemmerett er valgbare til tillitsverv i foreningen, og som representant til ting eller møte i overordnede organisasjonsledd. 

## § 7 Tillitsvalgtes godtgjørelse
Tillitsvalgte kan motta rimelig honorar for sitt arbeid samt refusjon for faktiske utgifter, inkludert tapt arbeidsfortjeneste så fremt foreningen har tilgang til slik kapital. Utgifter til godtgjørelse, honorar og refusjon for faktiske utgifter skal fremgå av budsjett og regnskap.

## § 8 Årsmøte
Årsmøtet, som hvert år holdes senest i mai måned og før landsmøtet til samarbeidspartner Spillmakerlauget, er foreningens høyeste myndighet.
Årsmøtet innkalles av styret med minst 2 ukers varsel, direkte til medlemmene og gjerne også gjennom offisielle foreningskanaler på Internett. Forslag som skal behandles på årsmøtet skal være sendt til styret senest 1 uke før årsmøtet. Fullstendig saksliste må være tilgjengelig for medlemmene senest 5 dager før årsmøtet.

Alle medlemmer har adgang til årsmøtet. Styret kan invitere andre personer og/eller media til å være til stede.

Årsmøtet er vedtaksført med det antall stemmeberettigede medlemmer som møter. Ingen har mer enn én stemme, og stemmegivning kan ikke skje ved fullmakt. Styret plikter å sette opp et digitalt alternativ for medlemmer som ikke kan møte fysisk.

På årsmøtet kan det ikke behandles forslag om vedtektsendring som ikke er oppført på sakslisten senest 1 uke før årsmøtet, med unntak av justeringer i innkomne forslag. Andre saker utenom sakslisten kan behandles og avgjøres når 2/3 av de fremmøtte krever det. Slik beslutning kan bare tas i forbindelse med godkjenning av sakslisten.

Årsmøtet ledes av valgt møteleder. Møtelederen behøver ikke å være medlem av Spillsenteret.

Årsmøtet skal behandle følgende saker:
1.	Velge møteleder, referent og 2 protokollunderskrivere.
1.	Behandle årsmelding og eventuelle gruppeårsmeldinger.
1.	Behandle regnskap (i revidert stand hvis foreningen er revisjonspliktig).
1.	Fastsette medlemskontingent.
1.	Vedta budsjett.
1.	Behandle innkomne forslag og saker.
1.	Velge:
    - Leder og nestleder
    - Minst 1 styremedlem
    - Eventuelle varamedlemmer
    - Revisor, hvis foreningen er revisjonspliktig

Leder og nestleder velges enkeltvis. De øvrige medlemmer til styret velges samlet. Deretter velges eventuelle varamedlemmer samlet, og ved skriftlig valg avgjøres rekkefølgen i forhold til stemmetall.
Alle styremedlemmer blir valgt for ett år om gangen.
Minst ett styremedlem skal være medlem av Spillmakerlauget.

## § 9 Ekstraordinære årsmøter
Ekstraordinære årsmøter holdes når styret bestemmer det, eller minst en tredjedel av de stemmeberettigede medlemmene krever det.

Det innkalles på samme måte som for ordinære årsmøter, med minst 1 ukes varsel.

Ekstraordinært årsmøte kan bare behandle og ta avgjørelse i de sakene som er kunngjort i innkallingen.

## § 10 Styret
Foreningen ledes av et styre på minst 3 til maks 8 medlemmer. Det kan i tillegg være et valgfritt antall varamedlemmer. Styret er høyeste myndighet mellom årsmøtene.
Styret kan ikke inneholde mer enn to arbeidstakere fra samme kommersielle selskap.

Styret skal:
1.	Iverksette årsmøtets bestemmelser.
1.	Oppnevne etter behov komiteer/utvalg/personer for spesielle oppgaver og utarbeide instruks for disse.
1.	Administrere og føre nødvendig kontroll med Spillsenterets økonomi i henhold til de til enhver tid gjeldende instrukser og bestemmelser.
1.	Representere Spillsenteret utad.
1.	Signere dokumenter for Spillsenteret.

Det holdes styremøte minst én gang hvert kvartal. Styret skal holde møte når lederen forlanger det eller et flertall av styremedlemmene forlanger det.

Styret er vedtaksført når et flertall av styrets medlemmer er til stede. Vedtak fattes med flertall av de avgitte stemmene. Ved stemmelikhet teller styrelederens stemme dobbelt.

Styret har fullmakt til å supplere seg selv (ved frafall eller behov) opptil totalt 8 styremedlemmer. Supplerte styremedlemmer sitter i styret frem til neste årsmøte. Styret kan utnevne fungerende leder og nestleder ved behov.

Styrets leder og nestleder har hver for seg både signaturrett og prokura. Dersom verken styreleder eller nestleder er tilgjengelig, kan styret i fellesskap tildele signaturrett og prokura til andre.

## § 11 Grupper/avdelinger
Spillsenteret kan organiseres med avdelinger og/eller grupper. Disse kan ledes av oppnevnte tillitspersoner eller av valgte styrer. Spillsenterets årsmøte eller styre bestemmer opprettelsen av avdelinger/grupper, og hvordan disse skal organiseres og ledes.

For avdelingers/gruppers økonomiske forpliktelser hefter hele Spillsenteret, og avdelinger/grupper kan ikke inngå avtaler eller representere Spillsenteret utad uten styrets godkjennelse.

## § 12 Stemmegivning på årsmøte, styremøte og grupper/avdelinger
Med mindre annet er bestemt, skal et vedtak for å være gyldig være truffet med alminnelig flertall av de avgitte stemmene. Blanke stemmer skal anses som ikke avgitt. Ved stemmelikhet avgjør leders stemme, eller nestleders stemme hvis leder ikke er til stede.

Valg av personer til verv foregår skriftlig hvis det foreligger mer enn ett forslag. Bare foreslåtte kandidater kan føres opp på stemmeseddelen. Skal flere velges ved samme avstemming, må stemmesedlene inneholde det antall forskjellige kandidater som det skal velges ved vedkommende avstemming. Stemmesedler som er blanke, eller som inneholder ikke foreslåtte kandidater, eller annet antall kandidater enn det som skal velges, teller ikke, og stemmene anses som ikke avgitt.

Når et personvalg foregår enkeltvis og en kandidat ikke oppnår mer enn halvparten av de oppgitte stemmene, foretas bundet omvalg mellom de to kandidatene som har oppnådd flest stemmer. Er det ved omvalg stemmelikhet, avgjøres valget ved loddtrekning.

Når det ved personvalg skal velges flere ved en avstemming, må alle for å anses valgt ha mer enn halvparten av de avgitte stemmene. Dette gjelder ikke ved valg av vararepresentanter. Hvis ikke tilstrekkelig mange kandidater har oppnådd dette i første omgang, anses de valgt de som har fått mer enn halvparten av stemmene. Det foretas så bundet omvalg mellom de øvrige kandidatene, og etter denne avstemmingen anses de valgt de som har fått flest stemmer. Er det ved omvalg stemmelikhet, avgjøres valget ved loddtrekning.

## § 13 Vedtektsendring
Disse vedtektene er Spillsenterets øverste regelverk. Endringer i disse vedtektene kan bare foretas på ordinært eller ekstraordinært årsmøte, og det kreves 2/3 flertall av de avgitte stemmene. En vedtektsendring trer tidligst i kraft etter årsmøtet den vedtas på er hevet.

## § 14 Oppløsning
Oppløsning av Spillsenteret kan bare behandles på ordinært årsmøte. Blir oppløsning vedtatt med minst 2/3 flertall av de avgitte stemmene, innkalles det til ekstraordinært årsmøte 3 måneder senere, der oppløsning må bekreftes med 2/3 flertall. Ved oppløsning bestemmer årsmøtet fordelingen av Spillsenteret sine midler.

Sammenslutning med andre foreninger anses ikke som oppløsning av Spillsenteret. Vedtak om sammenslutning og nødvendige vedtektsendringer i tilknytning til dette treffes i samsvar med bestemmelsene om vedtektsendring, jfr. § 15.
